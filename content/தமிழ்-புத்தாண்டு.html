<h3 id="sites-page-title-header" align="left">தமிழ் புத்தாண்டு</h3>
<table class="sites-layout-name-one-column sites-layout-hbox" cellspacing="0">
<tr>
<td class="sites-layout-tile sites-tile-name-content-1">
சித்திரையே தமிழ்ப்புத்தாண்டு

முன் குறிப்பு: இந்தப் பதிவு அறிவுத் தேடலுள்ளவர்களுக்கு மட்டுமே. எந்த விவாதமும் செய்வதாக இல்லை. எதிர்கருத்துக்களையும் கவனத்தில் கொண்டு எழுதப்பட்டுள்ளது.

கடந்த பத்து வருடங்களாக சித்திரை  மாதம் புத்தாண்டு என்பதைக் குழப்பும் விதமாக பண்டிகையன்றுப்  பஞ்சாயத்துக் கூட்டுவது சிலரின் வழக்கமாயிருக்கிறது. இதன் பின்னணியில் இருக்கும் மரபுகள் மற்றும் உண்மைகள் ஆகியவற்றைப் பார்ப்போம்.

1) ஏன்  சித்திரை மாதம் வருடப்பிறப்பாகக் கொண்டாடப்படுகிறது?

வானவியல் ரீதியாக சித்திரை மாதத்தில்தான் சூரியன் மேஷ ராசியில் தென்பட்டு  உச்ச பலம் பெறுகிறது. தமிழர்களால் போற்றப்படும் சித்தர்களும் இதையே சொல்கிறார்கள். அகத்தியர் பன்னீராயிரம் எனும் இலக்கண நூலில் ஒரு பாடல்:

"புத்தியுள்ள யெனதைய ரசுவினியாந்தேவர்
புகலவே யான்கேட்ட வரைபாட்டோடும்
கத்தான கலியுகத்து வாழ்க்கையெல்லாம்
காவலரே யாம்கேட்டு நுந்தமக்காய்
சத்தியமாய் யானுரைத்தே னன்புளானே"


"மேடமென்னும் ராசியாம் மதனிற்கேளு
மேலானா யசுவினி முதலாம்பாதம்
குலவியே கதிரவந்தான் வந்துதிக்க
வருச புருசன் அவதரிப்பானென்றே
பரிவுடன் உலகிற்கு நீசாற்றே"

சோழர்  காலத்தில் சில பகுதிகளில், சில காலங்களுக்கு  ஆவணி புத்தாண்டாக இருந்ததாகச் சில ஆதாரங்களுண்டு. ஆவணி  சூரியன் ஆட்சி பலம் பெறும் மாதம். இதுவும் சூரிய பலத்தை அடிப்படையாகக் கொண்டிருப்பதைக் கவனிக்கவும்.

ஆகவே தமிழ் மற்றும் இந்திய மரபில் புத்தாண்டை நிர்ணயிக்க சூரிய பலம்தான் அடிப்படை.

2) அறுபது வருட சுழற்சி அறிவுக்கு உகந்ததா?

அறுபது வருடங்களுக்கு ஒருமுறை வியாழன், சனி ஆகிய இரண்டும் இராசி மண்டலத்தில் 120° இடைவெளி பெறும் நிகழ்வு நடக்கிறது. இது பூமியின் மீது தாக்கம் செலுத்தி இயற்கை நிகழ்வுகளில் ஒரு முறைமையை உருவாக்குவதாகக் கண்டறிந்தார்கள். இந்தியா முழுக்க இந்த அறுபது வருடச் சுழற்சி பின்பற்றப்படுகிறது.  சீனர்களும் இதை பார்த்து அறுபது வருட சுழற்சியைக் கைக்கொண்டதாகச் சொல்கிறார்கள்.மேற்கத்திய  ஆராய்ச்சியாளர்கள் இவற்றைக் கொண்டு புவி வெப்பமயமாவது, வானிலை மாற்றங்கள்   பற்றி ஆராய்ச்சிகள் செய்கிறார்கள்.

//A 60-year modulation cycle also corresponds with warming/cooling induced in the ocean surface which appears to correlate with the frequency of major Atlantic hurricanes, and is seen in the sea level rise since 1700 as well as in numerous ocean and terrestrial records dating back centuries. Further evidence of a 60-year cycle is referenced in ancient Sanskrit texts among observed monsoon rainfall cycles. Scafetta believes that a natural 60-year climate cycle associated with astronomical cycles may also explain calendars adopted in traditional Chinese, Tamil and Tibetan civilizations, since all major ancient civilizations knew about 20-year and 60-year Jupiter and Saturn cycles. Indeed, Scafetta pointed out to me that in the Hindu tradition, the 60-year cycle is known as the cycle of Brihaspati, the name of Jupiter, and that every 60 years special ceremonies are celebrated by some populations, such as the Sigui ceremony among the Dogon people of Africa.// (Forbes முழு கட்டுரை முதல் கமென்டில் உள்ளது )

இடைக்காடர் எனும் சித்தர் அறுபது வருடங்களில் என்னென்ன இயற்கை நிகழ்வுகள் நடக்கும் என்று வெண்பா பாடியிருக்கிறார். ஹேவிளம்பி வருடத்தின் பாடல்:

ஹேவிளம்பி மாரியற்பமெங்கும் விலைகுறைவாம்
பூவல்விளை வரிதாம் போர் மிகுதி சாவுதிகம்
ஆகுமமே வேந்தரணியாயமே புரிவார்
வேகுமே மேதினி தீ மேல்

பொருள்:
இந்த வருடத்தில் மழை குறையும். விலைவாசி குறையும். அதேநேரம், உணவு உற்பத்தியாகிய விளைச்சலும் குறையும். விபத்துகளாலும், போராலும் உயிரிழப்புகள் அதிகமாகும். நாடாளுபவர்கள் மனதில் போர்க்குணம் அதிகமாகும். போர் மூளும். உலகெங்கும் தீ விபத்துகளும் அதிகமாகும்.

3) அறுபது வருட சுழற்சி காலத்தைக் கணக்கிடுவதற்குக் குழப்பமானது  இல்லையா?

ஒரு விஷயத்தைப் புரிந்து கொள்வோம். இந்தியா என்பது நாடு என்ற அரசியல் அந்தஸ்தை எட்டும் முன்னேயே இந்தியா என்ற துணைக்கண்டத்தில் வசித்தவர்களுக்கு இந்தியா என்ற நிலவியல் தேசிய உணர்வுண்டு.சங்கப்பாடல்களில் இமயமலை  வரை தங்கள் பரப்பு என்று காணப்படும் பாடல்கள் இதற்கு உதாரணம். தென்கிழக்காசியா வரை  ஆண்ட சோழர்களும் சக ஆண்டு முறையையும், அறுபது வருட சுழற்சியையும் பின்பற்றியதைக் கல்வெட்டுகளில் காண்கிறோம்.
சக ஆண்டு என்பது ஒரு தொடர்ச்சியான ஆண்டு முறை. கி.பி. 78 வருடம் சக வம்சத்தைச் சேர்ந்த  சஸ்தனா என்ற மன்னர் ஆட்சிக்கு  வந்ததை நினைவு கூரும் விதமாக நடைமுறைக்கு வந்தது. ஆனால் இதே ஆண்டு சாலிவாஹனன் என்ற விக்கிரமாதித்தனோடு தொடர்புடைய ஒரு மன்னர் சக வம்சத்தை வெற்றி கொண்டார் என்று சில கதைகள் உண்டு. ஆகவே இது சாலிவாஹன சகாப்தம் என்றும் அழைக்கப்படுகிறது.
சஸ்தனாவுக்கு ஏன் இந்த முக்கியத்துவம்? அவர் ஆண்டது மத்திய பிரதேசத்தில் உள்ள  உஜ்ஜயினி நகரத்தை. அக்கால இந்தியர்கள் அதை இந்தியாவின் மத்திய பகுதியாகக் கருதினார்கள். (இப்பொழுது அலஹாபாத் நேரம் இந்தியாவின் முறைப்படுத்தப்பட்ட நேரமாகப் பயன்படுத்தப்படுவது போல). ஆகவே இந்த நிகழ்வு முக்கியமானதாகக் கருதப்படுகிறது. அதுவும் தென்னிந்திய மன்னர்கள் சக  சாலிவாஹன சகாப்தத்தை முக்கியமாகக் கருதியிருக்கிறார்கள். இந்திய அரசின் அதிகாரபூர்வ நாட்காட்டி சக சகாப்தத்தை அடிப்படையாகக் கொண்டதுதான். அது சந்திர சுழற்சியை அடிப்படையாகக் கொண்டது. அதன்படி இந்த வருடம் சித்திரை மாதம்  மார்ச் 21 தொடங்குகிறது. ஆகவே அதுவே இந்திய அரசின் புத்தாண்டு. மஹாராஷ்டிரா, ஆந்திரா, தெலுங்கானா, கர்னாடகா ஆகியவை இதில் சிறிய மாற்றங்களோடு ஒரு நாட்காட்டியைப் பயன்படுத்தி வருகின்றன. அதன்படி சித்திரை மார்ச் 28 ஆம் தேதி தொடங்கியது. ஆகவே தெலுங்கர்களும், கன்னடர்களும் உகாதியை அந்த தேதியில் கொண்டாடுகிறார்கள்.
சந்திர சுழற்சி அடிப்படையிலான நாட்காட்டிகள் வருடாந்திர ரீதியில்  மாற்றங்கள் அதிகம் இருப்பதால் பயன்படுத்துவது கடினம் என்பதால் தமிழர்கள், மலையாளிகள்  சூரியன் அடிப்படையில் சக ஆண்டைப் பின்பற்றியிருக்கின்றனர்.

வட இந்திய மன்னர்கள் இதற்கு இணையாக விக்ரம சகாப்தம் என்ற முறையைப் பயன்படுத்தியிருக்கிறார்கள்.இது கி.மு. 57 ஆம் ஆண்டு துவங்குகிறது. விக்ரமாதித்யன் ஆட்சியை அடிப்படையாகக் கொண்டது இது.ஆனால் இன்று குஜராத் தவிர எங்கும் பயன்படுத்தப் படுவதில்லை. இதில் புது வருடம் தீபாவளிக்கு அடுத்த நாள். இந்திய அரசியலமைப்புச் சட்டத்தின் முன்னுரை  மட்டும் விக்ரம சகாப்த நாட்காட்டி அடிப்படையில் கைக்கொள்ளப்பட்டதாக அறிவிக்கப்பட்டுள்ளது. சக ஆண்டுக்குப் பதிலாக விக்ரம ஆண்டு பயன்படுத்தப்பட வேண்டும் என்று ஒரு கோரிக்கை பல காலமாக உண்டு.
ஆகவே அறுபது வருட சுழற்சி மட்டும் நாட்காட்டிக்குப் பயன்படுத்தப்படவில்லை.சக ஆண்டோடு சேர்த்துதான் அதைப் பார்க்க வேண்டும்.

4) அறுபது வருடங்களும்  ஏன்  தமிழ்ப்பெயர்களாக இல்லை?

நூறு வருடங்களாகத்தான்  திராவிட இயக்கம், தனித்தமிழ் இயக்கம் என்று என்னவோ தமிழை மொத்தக் குத்தகைக்கு எடுத்தாற்போல் பேசுபவர்களால்,  தமிழகத்தில் சமஸ்க்ருத விரோத மனப்பான்மை அதிகரித்திருக்கிறது. அதற்கு முந்தைய காலங்களில், இப்போது ஆங்கிலம் அறிவுசார் மொழியாகப் பயன்படுத்துவது போல, சமஸ்க்ருதமும் அறிவுசார் மொழியாகப் பயன்படுத்தப்பட்டது. அறிவியல், ஆராய்ச்சி போன்றவற்றில் ஈடுபட்டவர்கள் சாதி, மத, பேதம் இல்லாமல் சமஸ்க்ருதம் அறிந்திருந்தார்கள். முதன்முதலில்  பட்டியல் வகுப்பைச் சேர்ந்தவர்களின் பிரச்சனைகளுக்காகப் போராடிய அயோத்திதாசப் பண்டிதர் ஒரு உதாரணம்.
இப்படி வானவியல் போன்ற துறைகளில் சமஸ்க்ருதம் தமிழர்களுக்கு உதவியதால் அவர்கள் சமஸ்க்ருதப் பெயர்களை வருடங்களுக்குப் பயன்படுத்தியது ஒன்றும் வியப்பான விஷயமில்லை. இப்பொழுது பிடிக்கவில்லையென்றால் அதைத் தமிழாக்கம் செய்து கொள்ளலாம்.ஏற்கனவே சில தமிழார்வலர்கள் அதைச் செய்தும் விட்டனர். ஆனால் இந்த காரணத்துக்காக அறுபது வருட சுழற்சியைத் தூக்கி எறிவது பொறுப்பற்ற செயல்.

5) இந்த அறுபது வருடங்களும் கிருஷ்ணருக்கும், நாரதருக்கும் பிறந்த குழந்தைகளென்றுச் சொல்லப்படுவது ஆபாசம் இல்லையா? ஒரு ஆபாசக் கதையின் அடிப்படையிலா புத்தாண்டு கொண்டாட வேண்டும்?

இந்தக் கதை ஒரு வானவியல் நூலில் வந்ததல்ல. பாகவதம், நாரத புராணம் போன்றவற்றில் சிற்சில வேறுபாடுகளோடு  மாயையை விளக்குவதற்காக இடம்பெற்ற சுவாரசியமான கதை. அதில் அறுபது குழந்தைகளும் இறந்து விடும். இதன் மூலம் தெரியும் கருத்து காலமும் நிலையானதல்ல. தன்னைப் புதுப்பித்துக் கொண்டே இருக்கும். ஆகவே மாயையை மீறி முக்தி அடைய இறைவனைப் பற்ற வேண்டும் என்பதே. இந்த உருவகக் கதையைக் கூடத் திரிக்கும் போலி  பகுத்தறிவுவாதிகளுக்கு அடிப்படை  அறிவு இருக்கிறதா என்பதே சந்தேகம்தான்.

6) வானவியல் அடிப்படையிலான புத்தாண்டை கிருஸ்துவர்கள், இஸ்லாமியர்கள் போன்ற சிறுபான்மையினர் ஏற்பார்களா? அவர்களுக்காக அனைவரும் ஏற்கும்  திருவள்ளுவர் பெயரில் ஒரு தொடர் ஆண்டு கொண்டு வந்தால் என்ன தவறு?

உலகத்திலேயே சிறுபான்மையினருக்காகப் பெரும்பான்மையினர் தங்கள் மரபை மாற்றிக் கொள்ள வேண்டும் என்று பேசும் அடாவடித்தனம் இந்தியாவில் அதுவும்  தமிழகத்தில்தான் நடக்கும். சரி. அவர்கள் திருவள்ளுவரை மட்டும் ஏற்றுக் கொள்வார்களா என்ன?இஸ்லாமியர்களுக்கு இஸ்லாமிய நாட்காட்டிதான் அடிப்படை. திருவள்ளுவர் ஆண்டு என்பது  இணை வைப்பது என்ற கணக்கில் வராதா?
திருவள்ளுவர் பிறந்தநாள் தை என்று எப்படி முடிவு செய்தீர்கள்?சென்னை மயிலையில் நானூறு வருடங்களாக இயங்கி வரும் திருவள்ளுவர் கோயிலில் திருவள்ளுவர் பிறந்த தினம் வைகாசி அனுஷம் அன்று கொண்டாடப்படுகிறது. 1960 களில் பக்தவட்சலம் அவர்கள் முதல்வராக இருந்தபோது திருவள்ளுவர் பிறந்தநாளுக்கு அரசு விடுமுறை வேண்டும் என்று அண்ணாதுரை அவர்கள் பங்கேற்ற ஒரு தமிழ்ப் பேரவையில் கோரிக்கை விடுக்கப்பட்டபோது, வைகாசி அனுஷம்தான் தேர்ந்தெடுக்கப்பட்டது. பின்னர் 1971 ஆம் ஆண்டு, கலைஞர்  மு.கருணாநிதி  ஆட்சியில் அது அப்படியே தை மாதத்திற்குப் போய் விட்டது.
தமிழக அரசு சக ஆண்டுக்குப் பதிலாகத்  திருவள்ளுவர் பெயரில் ஒரு தொடர் ஆண்டு கொண்டு வரட்டும். ஆனால் அதைச் சித்திரையில் ஆரம்பிப்பதில் என்ன பிரச்சனை? திருவள்ளுவர் பிறந்தநாளான வைகாசியை ஒட்டியும் இருக்கிறது.அப்படிப் புதிய ஆண்டு முறையைக் கொண்டு வந்தாலும், அந்த ஆண்டு முறை, மரபு வழியிலான ஆண்டு முறை என இரண்டுமே அரசாங்கப் பதிவுகளில் இருப்பதே அறிவுடைமை.

7) பச்சையப்பன் கல்லூரியில் 1921 ஆம் ஆண்டு மறைமலை அடிகள் தலைமையில்  ஐநூறு தமிழறிஞர்கள் கூடி தைப்புத்தாண்டு  என்ற  முடிவை எடுத்தனர். அதை மறுக்கலாமா?

முதலில் அப்படி ஒரு கூட்டம் நடந்ததற்கு இதுவரை ஆதாரங்கள் பொதுவெளியிலில்லை. அந்த வருடம் தைப்பொங்கல் அன்று மறைமலை அடிகள் இலங்கையில் இருந்ததாக அவர் மகன் கொடுத்த பேட்டி முன்பு வந்தது. பின்னர் எப்போது அது நடந்தது என்பது பற்றி ஒரு தகவலும் இல்லை. மேலும் 1935 ல்   நடைபெற்ற ஒரு திருவள்ளுவர் மன்றக் கூட்டத்தில் மறைமலை அடிகள் திருவள்ளுவர் காலம், ஏசுவுக்கு 31 ஆண்டுகளுக்கு முன்பு என்று கூறுகிறாரே தவிர, தையில்தான் புத்தாண்டு என்பது பற்றி ஒன்றும் பேசவில்லை.
வானவியல் அடிப்படையிலான புத்தாண்டைத் தமிழறிஞர்கள் சொல்கிறார்கள் என்பதற்காக மாற்றிக்கொள்ள வேண்டுமா என்ன? இவர்கள் காட்டும் சங்க  இலக்கிய ஆதாரம் தை நீராடல் என்ற நிகழ்வுதான். அப்படி ஒரு நிகழ்வு இருந்தது உண்மைதான்.இராஜேந்திர சோழன் படை பரிவாரங்களோடு தை நீராடல் நிகழ்த்தியது குறித்து சமீபத்தில் சில கல்வெட்டுகள் கிடைத்துள்ளன. அவை கூட சக ஆண்டு, அறுபது வருட சுழற்சி அடிப்படையில்தான் உள்ளது.
இப்போது கூட தை, ஐப்பசி, மற்ற  மாதப்பிறப்புகள், நீராடி நீத்தார் கடன் செய்யச் சிறந்தவை என்று சொல்லப்படுகிறது. தை நீராடல் என்பதும் அது போன்ற சடங்காக இருந்திருக்கலாம். அதைப் புத்தாண்டாகக் கருதினார்கள் என்று சொல்வது சரியானதாக இருக்காது.

8) சித்திரைப் புத்தாண்டு ஆரியத் திணிப்பு.அதைத் தமிழர்கள் எப்படிக் கொண்டாடுவது?

இதற்கு இவர்கள் முன் வைப்பது பாரதிதாசனின் ஒரு வெறுப்புவாதப் பாடலை.

“நித்திரையில் இருக்கும் தமிழா
சித்திரை அல்ல உனக்குத் தமிழ்ப் புத்தாண்டு
அண்டிப் பிழைக்க வந்த ஆரியர் கூட்டம் காட்டியதே
அறிவுக்கு ஒவ்வாத அறுபது ஆண்டுகள்
தரணி ஆண்ட தமிழருக்கு
தை முதல் நாளே தமிழ்ப்புத்தாண்டு”

முதலில் ஆரிய படையெடுப்பு என்பது ஒரு கோட்பாடே தவிர, ஆதாரத்தோடு நிரூபிக்கப்பட்ட நிகழ்வல்ல. இவர்கள் சொல்வது தர்க்கத்தின்படிச் சரியா என்று பார்த்தால் முன்பே சொன்னது மாதிரி தமிழர்களும், மலையாளிகளும் சூரியன் அடிப்படியிலான நாட்காட்டியைப் பயன்படுத்துகிறார்கள். தெலுங்கர்களும், கன்னடர்களும் சந்திரன் அடிப்படையிலான நாட்காட்டி பயன்படுத்துகிறார்கள். அதில் சித்திரை முன்னமேயே வந்துவிடுகிறது. ஆரியன்  திணிப்பதாக இருந்தால் எல்லா இடங்களிலும் ஒரே மாதிரிதானே இருக்கும். ஆகவே பாரதிதாசன் சொல்வது சரியானதல்ல என்று புலனாகிறது. இவை அந்தந்தப் பகுதியில் தோன்றி வளர்ந்த காலக்கணக்கீடு முறைகள் என்பதே சரி.

பாரதிதாசனின் வெறுப்புவாதப் பாடலை  எடுத்துக் கொள்ள வேண்டுமா? அகத்தியரின் வானவியல் பாடலை எடுத்துக்கொள்ள வேண்டுமா?எது அறிவுடைமை?

9) நல்ல வெயில் காலமான சித்திரையிலா புத்தாண்டு கொண்டாடுவார்கள்?

சங்க காலத்தில் தமிழர்கள் காலங்களை இப்படி வகுத்துள்ளார்கள்.

கார்காலம்: இது தமிழ் மாதமான ஆவணி, புரட்டாசியை உள்ளடக்கியது.
கூதிர்காலம்: இது தமிழ் மாதமான ஐப்பசி, கார்த்திகையை உள்ளடக்கியது. இலைகள் கூம்பி உதிர்வது கூதிர் எனப்படும்.
முன்பனிக்காலம்: தமிழ் மாதமான மார்கழி, தையை உள்ளடக்கியது.
பின்பனிக்காலம்: இது தமிழ் மாதமான மாசி, பங்குனியை உள்ளடக்கியது.
இளவேனில்காலம்: இது தமிழ் மாதமான சித்திரை, வைகாசியை உள்ளடக்கியது.
முதுவேனில்காலம்: இது தமிழ் மாதமான ஆனி, ஆடி யை உள்ளடக்கியது.

அதாவது அப்போது சித்திரை இளவேனில் காலமாக இருந்திருக்கிறது. பின்னர் ஏற்பட்ட மாற்றங்களை வைத்து இந்த கேள்வியைக் கேட்பது சரியல்ல. மேலும் தை என்பது அறுவடை மாதம். அப்பொழுது யாரும் புத்தாண்டு, கொண்டாட்டம் போன்றவற்றில் ஈடுபட வாய்ப்புகள்  குறைவு. அதனால்தான் அனைவரும் பங்கேற்க வசதியாகப் பல தமிழகக் கோயில்கள் சித்திரையில் திருவிழாக்கள் நடத்துகின்றன.

கடைசியாக நாம் தெரிந்து கொள்ள வேண்டியது சித்திரைப்புத்தாண்டு என்பது சோழர்கள் ஆட்சி செய்த தென்கிழக்காசியா வரை பரவியிருக்கிறது  என்பதே. அதில் அடங்கும் கலாசாரங்கள் : -
- தமிழ்
- ஒரியா
- வங்காளம்
- அஸ்ஸாமி
- பர்மா
- தாய்லாந்து
- கம்போடியா
- லாவோஸ்
- சிங்களம்

இவற்றோடு பஞ்சாப், நேபாளம் ஆகியவையும் இதே முறையைப் பயன்படுத்துகிறது.
</td>
</tr>
</table>
